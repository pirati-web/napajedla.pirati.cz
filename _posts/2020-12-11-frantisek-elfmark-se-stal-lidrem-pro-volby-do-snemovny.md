---
layout: post
category: CLANKY
title: Lídrem Pirátů ve Zlínském kraji pro volby do PSP se stal František Elfmark
date: 2020-12-11
author: Jaromír Horký
authorId: jaromir.horky
image: posts/elfmarkvolby.jpg
tags: 
- zlinsky-kraj
- frantisek-elfmark
- snemovna
---
V prosinci si členové a členky Pirátů ve Zlínském kraji zvolili lídra své kandidátky pro volby do Poslanecké sněmovny. Ty se mají konat v říjnu příštího roku. Lídrem se stal František Elfmark, který v internetové volbě získal 35 z celkového počtu 45 hlasů.

*„Děkuji členům Zlínského kraje, kteří mě podpořili a dali šanci být lídrem do sněmovních voleb 2021. Nesmírně si každého jednotlivého hlasu vážím a s pokorou ho přijímám. Beru to jako poděkování za moji dosavadní práci. Jak jsem již avizoval dříve, pakliže obhájím mandát, udělám vše pro to, abychom pokračovali v dobře načaté práci jak ve Zlínském kraji, tak i v celorepublikovém měřítku. Je před námi dost práce, ale věřím, že s takovým týmem lidí, který máme v našem kraji, vše zvládneme na jedničku. Na spolupráci se již velmi těším a udělám pro kvalitní výsledek maximum,“* uvedl po svém zvolení současný poslanec František Elfmark.

Do primárních voleb se přihlásilo celkem 11 členů či registrovaných příznivců Pirátů, z toho dva přímo na pozici lídra. Byli jimi František Elfmark, současný poslanec Pirátů za Zlínský kraj a místopředseda krajského sdružení, který post lídra získal již v 1. kole, a Marek Houser, předseda Pirátů v Uherském Hradišti, který projevil zájem také o další čelní pozice.

Zatímco lídra si Piráti zvolili nyní, zbytek čela budou členky a členové volit v lednu. Veškeré hlasování probíhá online, přičemž hlasovat mohou všichni aktuální členové Krajského sdružení.
