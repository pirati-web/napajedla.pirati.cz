---
date:         2020-12-14
category:     blog
tags:         volby 
layout:       post
title:        "Piráti a STAN: Koaličním lídrem bude Bartoš. Kandidátku povede v Ústeckém kraji"
image:        /assets/img/posts/pirati-stan.jpg
author:       
---

 
 

Praha, 14. prosince 2020 - Piráti a STAN v uplynulém týdnu pokročili v jednání o obsazení kandidátních listin. Nyní o složení kandidátek obě strany jednají s členy svých krajských organizací. Z dosavadních jednání vyplynulo, že celostátním lídrem bude předseda Pirátů Ivan Bartoš, který zároveň bude i lídrem kandidátky v Ústeckém kraji. Předseda STAN Vít Rakušan bude vést krajskou kandidátku ve Středočeském kraji. 

> „Uplynulý týden se vedl ve znamení jednání o obsazení kandidátních listin. Nyní o kandidátkách  jednáme s členy našich krajských organizací. Jsem velice rád, že pokud bude koaliční smlouva stvrzena, budu jako celostátní lídr vést kandidátku v Ústeckém kraji. Právě zde se totiž zrcadlí problémy celé republiky, jako jsou vysoké počty exekucí, sociální problémy, devastace krajiny či třeba korupce. A právě tyto problémy obě strany řeší i na celostátní úrovni,” uvedl předseda Pirátů Ivan Bartoš. 

Předseda hnutí STAN Vít Rakušan chce usilovat o pozici lídra ve Středočeském kraji, který připadne hnutí STAN.

> „Není překvapením, že jsem se rozhodl usilovat o lídra ve Středočeském kraji. Narodil jsem se zde a jsem hrdým Kolíňákem. Lidé ve Středočeském kraji mě i výsledky mé práce znají, a proto považuji za rozumné, že jsme se na tomto v rámci koaličního vyjednávání shodli. Vyjednávání o lídrech dalších krajů i poměru volitelných míst na kandidátky bude předmětem následujících dní. Našim cílem je dosáhnout kompromisu, který bude přijatelný pro členské základny obou uskupení, a proto chceme mít s našimi kraji vše důkladně prodiskutované, než vznikne návrh koaliční smlouvy. Máme dohodu, že pokud půjdeme do voleb společně, tak budeme jako partneři vyjednávat i o vstupu do vlády či v případě nutnosti i do opozice, “ doplnil předseda STAN Vít Rakušan.

