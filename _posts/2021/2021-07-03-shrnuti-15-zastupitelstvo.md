---
layout: post
category: CLANKY
title: '15.té jednání zastupitelstva města, změna Územního plánu č.2, závěrečný účet města za rok 2020'
date: 2021-07-03
author: Michal Štěpaník
authorId: michal.stepanik
image: uzemni_plan2.jpg
tags: 
- napajedla 
- zastupitelstvo

important: 
---
Ve středu 23.6.2021 proběhlo 15. jednání zastupitelstva města Napajedla, kterého jsme se oba zúčastnili. Byly schváleny majetkové převody, rekonstrukce ulice dr. Beneše ve spolupráci s ŘSZK, smlouva o smlouvě budoucí k převodu pozemků se společností Pahrbek s.r.o - i kvůli navrhované výstavbě lagunového přístaviště pro cca 60 lodí (jde o pozemky pod silnicí od recepce ke “Kruhové restauraci” a pozemek pro výstavbu propojení mimo recepci). 

Dále jsme se seznámili s účetní závěrkou a výroční zprávou městských společností NBTH s.r.o a NTV Cable s.r.o. a se zápisy z jednání kontrolního a finančního výboru. Byla schválena dotace pro TJ FS Napajedla z.s. a projekt Šablony III pro 1.ZŠ Napajedla.

V polovině jednání proběhla diskuze u Závěrečného účtu města a Účetní závěrky města za rok 2020. Všech 7 příspěvkových organizací hospodařilo s kladným výsledkem a obě obchodní společnosti byly v zisku. Hospodářský výsledek po zdanění je **+38.840.095 Kč,** ale podle nás to nejsou ušetřené peníze, ale neproinvestované peníze na opravy a rozvoj města. A tato peněžní částka byla přesunuta ke stávající částce **+220.038.832 Kč na “účet 432”, kde je tak postupně od roku 2010 k dispozici již cca 258 mil. Kč finančních prostředků. Tyto peníze se znehodnocují nejen inflací, ale i vyšší cenou za práci či služby, ale hlavně dnes už zásadně za stavební materiál či služby. Je zřejmé že město neumí dobře proinvestovávat a “utrácet” peníze.**


Nejdelší diskuze proběhla u bodu č. 17, kterým bylo projednání **Návrhu na pořízení změny Územního plánu (ÚP) č. 2  - lokality Šardice, ulice Sadová, ulice Bartošova a Výhledy II. byly radou města a pořizovatelem změny (stavební úřad Napajedla) doporučeny ke schválení,** naopak **lokality Dolní Kopaniny a Luh byly nedoporučeny.**  Vyslechli jsme navrhovatele změny u lokality Dolní Kopaniny, který by chtěl v místě u halenkovické silnice na hranici obou katastrů vybudovat legální přírodní tréninkovou motokrosovou dráhu - MX Park pro motorky a kola. K tomuto a k návrhu č. 3 jsme vznesli dotaz na kolegy zastupitele, jestli změny v ÚP jakými jsou plánovaná výstavba cca 58 domů - Výhledy II., Výběhy či Jižní spojka nebo i MX Park, nemají procházet občanským vyslovením se pro nebo proti rozvoji města formou **místního referenda**. Domníváme se, že zastupitelská demokracie nedostačuje v těchto důležitých změnách pro napajedelskou společnost a vytváří prostor pro korupci a lobbismus. Myslíme si, že by měli **rozhodovat občané** a nikoliv 21 zastupitelů při svém jednání na radnici. Bylo pro nás velmi překvapivé, že máme hlasovat pro návrh změny v lokalitě Výhledy II, když Výhledy I. dopadly tak, že přístupové komunikace budou ztěžovat práci při údržbě, výjezd z lokality je nedostačující a narušuje přilehlou ulici Husova u Domova důchodců a bylo dosaženo jen maximálního vytěžení pozemků, došlo k “divoké výstavbě” bez regulačního plánu, který nebyl při této změně požadován. Z výše uvedených důvodů, ale i našeho přesvědčení, že o tak **velkých územních změnách by měli rozhodovat občané jsme podali protinávrh a pro lokality Vyhledy II. a Dolní Kopaniny - MX Park jsme požadovali připravit vyhlášení Místního referenda.** V minulosti při schvalování změny v lokalitě Výhledy I. nám byl představen developerem a architektem nádherný návrh jak to bude v lokalitě vypadat, ale reálný stav se liší, jak jsme si poslechli na zastupitelstvu od pořizovatele změny.

Posledním bodem jsme se vraceli znovu k problematice vodárenství ke společnosti VaK Zlín a.s. Díky ukončení řádné Valné hromady VaK Zlín a.s , kdy spadla účast akcionářů pod 70%, nebylo možné hlasovat pro návrh města Zlína o zpětném převzetí společnosti od firmy Veolia a.s.za přispění MEDIACE. Vyslání delegáta na Náhradní Valnou hromadu jsme nepodpořili, podle nás představenstvo nepotřebuje odsouhlasit tento dokument, neboť samo v důvodové zprávě píše o formálnosti Mediačního řízení - odkaz zde později (článek připravujeme.

Tomáš Čabla a Michal Štěpaník






Náš YouTube kanál naleznete [zde](https://www.youtube.com/channel/UCgoN2Mo3r-xe0iO6N5HRWHA){:target="_blank"}

Náš FB profil je [zde](https://www.facebook.com/piratinapa){:target="_blank"}

