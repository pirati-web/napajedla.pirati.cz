---
date:         2020-11-27
category:     blog
tags:         volby sněmovna
layout:       post
title:        "Piráti si zvolí lídra pro sněmovní volby, výsledek bude znám v úterý večer"
image:        /assets/img/posts/ivan-bartos-pult.jpg
author:       
---

 

Praha, 27. listopadu 2020 – Piráti budou během víkendu hlasovat o celostátním lídrovi pro parlamentní volby v příštím roce. Krajské organizace mohly do 24. listopadu podávat nominace. Jediný, kdo nominaci krajů přijal, je předseda strany Ivan Bartoš. Hlasování začne dnes 27. listopadu a skončí v úterý 1. prosince ve večerních hodinách. K získání pozice lídra je třeba získat víc než 50 procent platných hlasů. Lídr strany ve volbách do Poslanecké sněmovny je zároveň nominantem strany na předsedu či místopředsedu vlády a libovolný resort a zároveň bude v čele vyjednávacího povolebního týmu.

Ivan Bartoš, který je nyní jedným nominantem a v případě zvolení by vedl stranu již počtvrté do sněmovních voleb ve své kandidátské řeči k členům strany uvedl: 

> „Žádám Vás o podporu ve volbě lídra pro sněmovní volby v roce 2021. Jako ke všem volbám, i k těmto přistupujeme zodpovědně a s rozvahou i odvahou. Sněmovní působení nám přináší možnost zavádět do celostátní praxe naši progresivní a transparentní politiku založenou na datech, demokratických principech, spolupráci a dialogu. Právě sněmovní volby budou nyní zásadní pro budoucnost lidí žijících v naší zemi a výrazně ovlivní její další směřování. Výsledek voleb v roce 2017 byl zásluhou všech, kteří se na našem tažení do Sněmovny podíleli. Přesto věřím, že i moje role, kterou jsem v nich zastával, přispěla výrazně k našemu celostátnímu úspěchu. V roli konstruktivní opozice již čtvrtým rokem odvádíme s pomocí celé strany dobrou práci. Naše ambice pro volby 2021 jsou přirozeně ještě výrazně vyšší. Adekvátní zodpovědnosti, kterou silný mandát a možnost vládního angažmá, o které budeme usilovat, přináší. Jedná se o ambici nejvyšší, a to realizovat maximum z našeho pirátského programu ve vedení této země a začít psát její novou, lepší budoucnost. Ještě před námi leží rok poctivé a náročné sněmovní práce. Země je těžce zasažena propadem ekonomiky domácností a firem, které nám díky své liknavosti, váháním, souboji o pozornost i strachu o ztrátu popularity způsobila dosavadní vláda ANO, ČSSD a KSČM. A právě na řešení těchto problémů se musíme co nejvíce již nyní podílet a rovněž poctivě chystat do budoucna.“

> „Naším společným cílem a mou hlavní, věřím že sdílenou, motivací je svobodná budoucnost, kde si stát a lidé navzájem nejsou nepřáteli, ale kde stát lidem pomáhá a slouží jim k naplnění jejich potenciálu,” dodal.
