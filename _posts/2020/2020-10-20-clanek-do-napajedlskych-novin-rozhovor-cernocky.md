---
layout: post
category: CLANKY
title: 'Rozhovor s Antonínem Černockým otisklý v napajedelských novinách - říjen 2020'
date: 2020-10-20
author: Michal Štěpaník
authorId: michal.stepanik
image: posts/noviny4.jpg  
tags: 
- Napajedla 
- hřebčín 
- napajedelské-noviny
---

Řada obyvatel města Napajedla, v čele s Piráty, se jednoznačně vymezuje proti územnímu
plánu, jehož cílem je zastavět historickou část hřebčína a vytvořit zde sídliště s 319 byty a 385
parkovacími místy. Poukazují na likvidaci slavného chovu anglického plnokrevníka a
drastický zásah do přírodního bohatství našeho města.
 
 
 
**Hlavním iniciátorem aktivit za zachování napajedelského hřebčína je Antonín Černocký,
bývalý hlavní zootechnik a veterinář hřebčína a také bývalý starosta města Napajedla.**
Zeptali jsme na jeho stanovisko k navrhovanému projektu.  
 
 
 
**1. Kdy jste poprvé slyšel o projektu stavby činžovních domů v prostorách
napajedelského hřebčína? Překvapila Vás tato informace?**
 
 
 *Poprvé mě oslovil bývalý majitel hřebčína s nynější spolumajitelkou někdy v létě roku 2018.
Ptali se mě, co bych řekl na to, kdyby byla vedena cesta z Maliny I přes pastviny do
zámeckého parku. Jednoznačně jsem tehdy řekl NE! V té době ještě o nějakém sídlišti ani
nebyla řeč.*  
 
 
**2. Co říkáte na způsob komunikace ze strany města? Tento zásadní projekt na
změnu územního plánu se objevil na zastupitelstvu hned po volbách.** 


 *Ono se to objevilo, ale tak nějak potichu a mnoho občanů si toho ani nevšimlo.*
 
 
**3. Měli by podle Vás o takto klíčových otázkách rozhodovat občané v místním
referendu?**


*Určitě! Je to zásadní otázka. Hřebčín vždy patřil k městu a opačně. Když se řeklo Napajedla,
tak si každý hned vybavil napajedelský hřebčín s chovem anglického plnokrevníka.
Napajedelští občané a zejména rodáci si toho vždy vážili a měli by dostat možnost se
k plánované změně vyjádřit.*  
 
 
**4. Souhlasíte s tvrzením, že občané nemohou určovat majiteli soukromého
pozemku, co a jak bude v hřebčíně podnikat? Tedy, že nemají právo určovat
majiteli, že musí chovat koně? Co když se rozhodne chovat například prasata,
nechá chloubu napajedel zchátrat, popřípadě se rozhodne v místě postavit
sídliště?**
 
 
*To respektuji. Ale tehdejší majoritní vlastník kupoval majoritní podíl akcií hřebčína s tím, že
bude nadále v chovu anglického plnokrevníka pokračovat. Územního plán, resp. jeho změna
je vymezena na určitou podobu podnikání.  Občané a tedy pochopitelně zastupitelé mají svaté
právo říct co zde chtějí. Zatím je zde slavný Hřebčín Napajedla. Chovat prasata zde teoreticky
můžou, ale v této lokalitě by to asi problém byl. Také jsem slyšel, že by zde mohli pěstovat
řepku. Nebylo by to asi to nejlepší řešení a mrzelo by mě to. Po řepce je ale možné zde mít
zpětně znovu pastvinu. Když však zabetonují cca 8 ha pastvin, tak není cesty zpátky a to by si
měli uvědomit zejména zastupitelé, oni mají poslední slovo.*  


**5. Někteří (viz. prázdninové Napajedelské noviny 2020) Vás podezírají, že kvůli
Vám se obtížně prodávali koně z napajedelského hřebčína. Je to pravda?**


*Jak vidíte, bylo to dokonce napsáno. Ono je nejlépe ten chovatelský neúspěch na někoho
svést. To si mám myslet, že kupující z celé republiky, případně i ze zahraničí, se nechají
odradit od nákupu perspektivního dostihového koně lokální rozmíškou? Potencionální kupci
mají jednotlivé chovy a jejich produkty dobře zmapované a prostudované. Původy koní a
jejich výkonnost znají po několik generací. Při rozhodování o koupi koně často rozhoduje i
renomé hřebčína. Proto se koně z Napajedel vždy dobře prodávali.*
 
 
**6. Někteří občané Vás označují za potížistu, který je ovládán svým egem. Co byste
jim vzkázal?**


*Od malička jsem miloval koně a staříček mně vedl k tomu, že mám být na koně přísný,
ale hodný, musím je respektovat a neubližovat jim. Snažil jsem se tím řídit a za celý život
jsem se setkal jen s výjimečně zlým koněm, který nechtěl spolupracovat. Téměř vždy tomu
byli ale na vině lidé. Pokud je považováno za egoismus to, že bojuji za zachování
plnokrevného chovu v Napajedlích, tak mě to skutečně nepohoršuje.*
 
 
**7. Obáváte se úplné likvidace chovu koní?**
 
 
*Co se tady odehrává, není likvidace koní jako takových, ale likvidace chovu anglického
plnokrevníka v Napajedlích. Likvidace slavného hřebčína, který založil hrabě Baltazzi v roce 1886. V roce 1931 zachránil koně stát, když díky ing.Tichotovi odkoupil zbytek
napajedelského stáda. V roce 1937 směnil stát s firmou Baťa pozemky a od té doby byl
hřebčín spravován státem. Hřebčín tedy přežil první republiku, válku, komunisty a po roce
1989 měl jít do přímého prodeje. Při zběsilé a „úspěšné“ kupónové privatizaci se stal
akciovou společností. Nyní je jeho majitelem společnost Sygnum s.r.o. Chov koní chtěli již
před léty u nás zlikvidovat různí ideologové a vládci a v mnoha případech se jim to podařilo.
Díky chovatelům a milovníkům koní, kteří to vydrželi, naopak stavy koní rostou.* 
   
   
  
**8. Připusťme, že chov koní je finančně i personálně náročný. Sám máte
zkušenosti s privatizací a vedením hřebčína po revoluci, kdy zanikla řada
hřebčínů, protože se jim zkrátka nepodařilo najít způsob zachování chovu.
Nemá napajedelský hřebčín stejný osud?**


*Chov koní náročný je. Kdo se pro to rozhodne, tak s tím musí kalkulovat. Tehdejší majoritní
vlastník kupoval majoritní podíl akcií hřebčína s tím, že bude dál v chovu anglického
plnokrevníka a tradici Hřebčína Napajedla pokračovat. Já i mnozí příznivci a fandové jsme
mu věřili a byli jsme za to rádi.*   
 
 
**9. Bude podle Vás mít projekt negativní dopad i na další oblasti, kromě již
zmiňované likvidace slavného chovu?**


*Nejde jen o likvidaci hřebčína proslaveného chovem anglického plnokrevníka, ale to je i
likvidaci zeleně a krásné přírody v centru Napajedel. Stavět na poli či louce by se mělo co
nejméně. Dosud se zemědělskou půdou plýtvalo ve velkém a to je třeba zastavit. Jak se
jednou něco zabetonuje, již není cesty zpátky. Že bylo v hřebčíně pokáceno více jak 50
stromů i zdravých, včetně dubů, které zasadil hrabě Baltazzi při založení hřebčína je smutné.
Že budou v sídlišti žalostně zpívat ptáci, srnčí a zajíci musí své teritorium také posunout, to je
rovněž smutné… Nejmenovaná paní, která než se dala do politiky, byla pověřena řízením
Hřebčína Napajedla. Nyní je v poslanecké sněmovně a radní Zlínského kraje pro zemědělství
a životní prostředí. A tato paní si hraje na “mrtvého brouka“ i to je žalostné.*
 
 
**10. Myslíte si, že majitelům hřebčína nevadí, jak dramaticky zasáhnou do
územního plánu a tím i do historie Napajedel?**


*Asi ne, ale to je otázka na samotné majitele. Proč by však usilovali o změnu územního plánu?
Když se podíváte, jaký má předmět podnikání firma Sygnum, s.r.o. a kdo je jejím
společníkem, tak je to víc než „jasná zpráva“.*


**SYGNUM - Hřebčín Napajedla je v majetku společnosti s ručením omezeným Sygnum.
Společníkem je v ní pražská akciová společnost Omega Seven Holding s předměty činností
pronájem nemovitostí, bytů a nebytových prostor, správa vlastního majetku a správa
majetkových účastí.**


Děkujeme za rozhovor.

Tomáš Čabla a Michal Štěpaník – Piráti Napajedla
